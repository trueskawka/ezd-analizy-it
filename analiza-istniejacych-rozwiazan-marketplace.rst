Analiza istniejących rozwiązań marketplace’ów
=============================================

Streszczenie
------------

Cel
~~~

Opracowanie listy istniejących rozwiązań, które można wykorzystać do
stworzenia marketplace’u Aplikacje.gov.pl.

Sposób realizacji
~~~~~~~~~~~~~~~~~

-  Zgromadzenie listy wymaganych od marketplace’u funkcji.
-  Zgromadzenie listy istniejących rozwiązań.
-  Sprawdzenie, czy rozwiązania mają funkcje wymagane od marketplace’u
   Aplikacje.gov.pl.
-  Zebranie rozwiązań, które spełniają wszystkie wymagania.
-  Zebranie rozwiązań, które mają część funkcji, a funkcje brakujące
   mogą być uzupełnione przez inny system.

Konkluzja
~~~~~~~~~

Systemy, które mają dużą część wymaganych funkcji: pakiet
OpenStack/Murano, YaaS - dostępny jest jako „software as a service” -
oprogramowanie nie jest dostępne.

Systemy, które mają część wymaganych funkcji: Docker Engine, Kubernetes.

Kontekst badawczy
-----------------

Założenie polskiej platformy aplikacji dla administracji
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

Cel
```

Serwis Aplikacje.gov.pl ma zapewnić administracji rządowej (a w dalszej
perspektywie także samorządowej) jedno z najważniejszych narzędzi do
codziennej pracy operacyjnej. Ma on funkcjonować na zasadzie
marketplace’u. Pierwszą aplikacją będzie usługa do elektronicznego
zarządzania dokumentacją (EZD), pozwalająca w sposób nowoczesny
zarządzać dokumentacją w administracji publicznej.

Korzyści dla administracji
``````````````````````````

-  Serwis Aplikacje.gov.pl oprócz aplikacji do zarządzania dokumentacją
   i modułami dodatkowymi uzupełniającymi jej funkcjonalność, będzie
   oferował inne aplikacje wspierające pracę urzędu. Wszystkie aplikacje
   oferowane będą w chmurze publicznej jako SaaS oraz będą posiadały
   zestandaryzowane API, co umożliwi wymianę dokumentów i integrację w
   ramach procesów biznesowych.
-  Wszystkie aplikacje wytworzone w ramach projektu oferowane będą
   administracji rządowej na zasadach niekomercyjnych.
-  Na portalu Aplikacje.gov.pl oferowane będą również aplikacje i moduły
   do tych aplikacji wytworzone przez dowolnych producentów
   oprogramowania. Po zweryfikowaniu ich przez administratora portalu
   (proces certyfikacji) będą mogły być nabywane przez administrację
   publiczną w trybie SaaS.
-  Dzięki otwarciu portalu Aplikacje.gov.pl liczni dostawcy
   oprogramowania będą mogli oferować swoje aplikacje wspierające
   procesy w administracji publicznej oraz moduły wspierające te
   aplikacje w nowy, niedostępny obecnie sposób.
-  Portal Aplikacje.gov.pl oraz pracujące na nim aplikacje zostaną
   uruchomione na specjalnie zaprojektowanej w ramach projektu
   infrastrukturze serwerowej chronionej przez zespół i systemy SOC
   (Security Operation Center). Możliwość przeglądania dostępnych aplikacji
   i modułów będzie publiczna.

Warunki użycia
``````````````

Aby aktywnie korzystać z aplikacji dostępnej na Aplikacje.gov.pl,
instytucja będzie musiała w pierwszej kolejności założyć konto. Konto
będzie mogła założyć tylko osoba uprawniona jako reprezentant danej
organizacji. Rejestracja w chmurze będzie wymagała podania danych
rejestrowych, adresu email i danych reprezentanta. Dzięki połączeniu z
zewnętrznymi bazami rejestrów państwowych nastąpi weryfikacja danych i
ich autouzupełnienie w formularzu. Po pozytywnej weryfikacji
reprezentanta będzie mógł on wyznaczyć koordynatorów, którzy będą
odpowiedzialni za parametryzację aplikacji i procesów biznesowych
specyficznych dla danej organizacji, takich jak struktura organizacyjna
czy wybór modułów w ramach aplikacji. Finalną wersję parametrów
ostatecznie potwierdzi reprezentant.

Analogiczne zagraniczne systemy oferowane dla administracji
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

Digital Marketplace (UK), Apps.gov (USA), Estonia
`````````````````````````````````````````````````

Digital Marketplace (Wielka Brytania) oraz Apps.gov (Stany Zjednoczone)
to dwie bazy usług chmurowych, oferowane administracji publicznej (na
brytyjskim Digital Marketplace oferowane są także inne usługi). Są to
katalogi usług, które są hostowane w komercyjnych chmurach
obliczeniowych. Są to te same usługi, które oferowane są przez dostawców
oprogramowania odbiorcom komercyjnym (rynek konsumencki oraz biznesowy).

Zarówno zakup, płatności jak i podpisanie umowy na świadczenie usług
odbywa się poza tymi serwisami. Integracja technologiczna z systemami
administracji nie jest warunkiem koniecznym, aby usługa znalazła się na
Digital Marketplace albo Apps.gov. Konieczne jest natomiast przejście
pewnego procesu certyfikacyjnego – w przypadku brytyjskiego Digital
Marketplace jest to proces swoisty dla usług cyfrowych, w przypadku
Apps.gov to standardowe umowy ramowe, które podpisuje amerykańska
administracja z dostawcami usług (nie tylko IT).

W Estonii - kraju uchodzącym za światowego pioniera rozwiązań z zakresu
e-administracji - nie funkcjonuje obecnie podobne rozwiązanie. Kwestia
wprowadzenia podobnych rozwiązań była podnoszona w kraju już od 2012
roku, jednak ze względu na skalę rynku wewnętrznego (populacja Estonii
to 1.3 mln osób, 200 urzędów) sądzono, że efekt skali będzie właściwie
niewidoczny. Większość aplikacji wykorzystywanych w administracji była
więc kupowana bezpośrednio od usługodawców, którzy dodatkowo
rozbudowywali swoje produkty o dodatkowe funkcje. Niektóre z estońskich
urzędów korzystają jednak z usług w chmurze (pierwszym wdrożeniem tego typu
była narodowa strona turystyczna funkcjonująca na chmurze Amazona od 2009
roku). Prawo estońskie nie stawia przeszkód w korzystaniu z oprogramowania
/ chmur, których dane są przesyłane i przetwarzane poza granicami terytorium
estońskiego. Ostatecznie władze estońskie podjęły decyzję o stworzeniu
rządowej chmury. 26 sierpnia 2016 roku firma Ericsson wygrała przetarg,
który będzie realizowała w partnerstwie z innymi firmami i konsorcjum
publiczno-prywatnym. W rozwiązaniu zaplanowane jest m.in wykorzystanie
rozwiązań operujących na blockchainach.

W porównaniu do Digital Marketplace i Apps.gov (szczegóły planowanych
rozwiązań estońskich nie są znane), zaletą proponowanego rozwiązania jest
wzajemna integracja aplikacji, które mogą się znaleźć na Aplikacje.gov.pl.
Wadą może być mniejsza liczba dostępnych aplikacji (przynajmniej początkowo).

Metodologia
~~~~~~~~~~~

Jednym z podstawowych założeń projektu EZD RP B+R, w ramach którego
powstaje platforma Aplikacje.gov.pl, jest recykling opracowanych już
rozwiązań programistycznych (software reuse, code reuse) i
wykorzystywanie rozwiązań otwartych opracowanych przez
deweloperów, inne firmy i instytucje z całego świata. Portal
Aplikacje.gov.pl stworzony będzie na bazie technologii open source i
udostępniany na licencji open source, dzięki czemu będzie mógł być
rozwijany w ramach społeczności informatyków.

Wprowadzenie metodologii recyklingu wiedzy deweloperów i reużywania
narzędzi informatycznych wynika bezpośrednio również z wymagań
narzuconych w ustawie o ponownym wykorzystywaniu informacji sektora
publicznego przygotowanej przez Ministerstwo Cyfryzacji z dnia 25 lutego
2016, która implementuje dyrektywę Parlamentu Europejskiego i Rady
2013/37/UE z dnia 26 czerwca 2013 r. Wprowadzeniu takich rozwiązań
przyświeca również konieczność realizacji zobowiązań Polski wobec Komisji
Europejskiej - maksymalnego wykorzystania produktów, które powstały w ramach
poprzedniej edycji Programu Operacyjnego Innowacyjna Gospodarka oś 7.

Ze względu na przyjęte założenie o recyklingu rozwiązań w pracach nad
opracowaniem technologicznych marketplace'ów, w pierwszej kolejności
przeprowadzona została analiza istniejących już na rynku rozwiązań,
które można wykorzystać w stworzeniu marketplace'u dla polskiej
administracji publicznej.

Wymagane funkcje marketplace’u
------------------------------

Marketplace powinien mieć minimalną liczbę funkcji. Dodatkowe funkcje
będą implementowane przez konkretne aplikacje dostępne wewnątrz
marketplace'u. Takie założenie wynika z faktu, że systemy o mniejszej
liczbie funkcji są z reguły mniejsze, łatwiejsze do utrzymania i
łatwiejsze do modyfikacji.

Marketplace powinien:

-  przechowywać informacje o podmiotach (instytucjach, instancjach
   systemu)
-  przechowywać informację o wszystkich dostępnych aplikacjach i ich
   możliwych konfiguracjach, w tym konfiguracji globalnej
-  posiadać interfejs do zarządzania podmiotami
-  posiadać interfejs (shell, WWW, ...?) do zarządzania możliwymi do
   zainstalowania aplikacjami

Marketplace powinien dla każdego podmiotu:

-  przechowywać informacje o zainstalowanych aplikacjach i ich
   lokalnej konfiguracji
-  serwować interfejs WWW do zarządzania zainstalowanymi aplikacjami
-  mając dane miejsce wykonania (VM, JVM, ...?) uruchomić w nim
   zainstalowane aplikacje
-  (?) mając dane miejsce wykonania zmienić uruchomione w nim aplikacje
   (uruchomić lub zakończyć)
-  (?) zrestartować miejsce wykonania - zakończyć wszystkie działające i
   uruchomić wszystkie zainstalowane aplikacje

Marketplace powinien dla każdej działającej albo uruchamianej aplikacji:

-  przechowywać informację o tym, gdzie się ona znajduje
-  (wynika z powyższego) wskazać, gdzie znajdują się aplikacje, od których
   jest zależna (wstrzykiwanie zależności)

Zgromadzenie dostępnych narzędzi
--------------------------------

Aby zgromadzić narzędzia, które zostaną poddane analizie, sprawdzono z
jakich narzędzi korzystają istniejące serwisy:

-  Digital Marketplace (UK) - zgodnie ze swoją nazwą: punkt wymiany
   pomiędzy sprzedającymi i kupującymi. Nie posiada funkcji do
   zarządzania instancją.
-  Apps.gov (USA) - podobnie jak wyżej: spis dostawców rozwiązań
   chmurowych.

Szukano też narzędzi poza ww. systemami.

Analiza dostępnych narzędzi
---------------------------

+------------------+--------------------------------+-----------------------------+------------------+
| Nazwa            | Czy ma wymagane funkcje?       | Licencja kodu               | Konkluzja        |
+==================+================================+=============================+==================+
|`carbon-appmgt`_  |Nie.                            |open source                  |Nie nadaje się do |
|                  |                                |                             |użycia bez innych |
|                  |Nie umie uruchamiać aplikacji — |                             |komponentów.      |
|                  |podaje się mu URLe do           |                             |                  |
|                  |działających aplikacji. Jest    |                             |                  |
|                  |bardzo rozbudowanym             |                             |                  |
|                  |reverse-proxy.                  |                             |                  |
+------------------+--------------------------------+-----------------------------+------------------+
|Kong_             |Nie.                            |open source                  |Nie nadaje się do |
|                  |                                |                             |użycia bez innych |
|                  |To jest „API gateway” - nie     |                             |komponentów.      |
|                  |zajmuje się uruchamianiem       |                             |                  |
|                  |serwisów.                       |                             |                  |
+------------------+--------------------------------+-----------------------------+------------------+
|YaaS_             |Tak.                            |Kod niedostępny, pytanie czy |Brak możliwości   |
|                  |                                |istnieje w ogóle możliwość   |stworzenia        |
|                  |Platforma, na którą wrzuca się  |uruchomienia YaaS’a (i SAP   |własnego sklepu.  |
|                  |paczki WAR (program dla JVM) -  |Hybris, na którym się on     |                  |
|                  |to znaczy, że aplikacje muszą   |opiera) na własnych          |                  |
|                  |być pisane w językach           |serwerach. Oferta taka zdaje |                  |
|                  |kompilowanych do kodu           |się nie być dostępna         |                  |
|                  |maszynowego JVM.                |publicznie i wydaje się      |                  |
|                  |                                |wątpliwe, aby można było taką|                  |
|                  |                                |możliwość osiągnąć w         |                  |
|                  |                                |rozsądnej cenie, biorąc pod  |                  |
|                  |                                |uwagę skalę wykorzystania    |                  |
|                  |                                |rozwiązań firmy SAP na       |                  |
|                  |                                |świecie.  Wg strony „`SAP    |                  |
|                  |                                |Hybris Commerce as a         |                  |
|                  |                                |Service`_” SAP Hybris jest   |                  |
|                  |                                |oferowany na platformie YaaS |                  |
|                  |                                |„as a service”.              |                  |
|                  |                                |                             |                  |
|                  |                                |                             |                  |
|                  |                                |                             |                  |
+------------------+--------------------------------+-----------------------------+------------------+
|OpenStack_        |Nie wszystkie.                  |open source                  |OpenStack/Murano  |
|(komponenty       |                                |                             |można wykorzystać.|
|wymienione jako   |System robiący chmurę. Bez      |                             |                  |
|„core” + Heat)    |Murano nie ma funkcji do        |                             |                  |
|                  |zarządzania użytkownikami i ich |                             |                  |
|                  |zainstalowanymi aplikacjami.    |                             |                  |
|                  |                                |                             |                  |
+------------------+--------------------------------+-----------------------------+                  |
|Murano_           |Tak.                            |open source                  |                  |
|                  |                                |                             |                  |
+------------------+--------------------------------+-----------------------------+------------------+
|`Docker Engine    |Nie wszystkie.                  |open source                  |Nie nadaje się do |
|(swarm mode)`_    |                                |                             |użycia bez        |
|                  |System do uruchamiania aplikacji|                             |elementu          |
|                  |w kontenerach.                  |                             |zarządzającego    |
|                  |                                |                             |podmiotami.       |
|                  |Nie umie zarządzać podmiotami,  |                             |                  |
|                  |zbiorem zainstalowanych         |                             |Można użyć jako   |
|                  |aplikacji per                   |                             |„zarządcę per     |
|                  |podmiot. Wstrzykiwanie          |                             |podmiot” — każdy  |
|                  |zależności (service discovery)  |                             |klient ma swojego.|
|                  |jest realizowane przez          |                             |                  |
|                  |DNS. Tylko do rozwiązań bez     |                             |                  |
|                  |wspólnej pamięci (np            |                             |                  |
|                  |mikroserwisy).                  |                             |                  |
+------------------+--------------------------------+-----------------------------+------------------+
|Kubernetes_       |Nie wszystkie.                  |open source                  |Można użyć jako   |
|                  |                                |                             |„zarządcę per     |
|                  |Podobnie jak wyżej - system do  |                             |podmiot”.         |
|                  |uruchamiania aplikacji w        |                             |                  |
|                  |kontenerach. Nie zajmuje się    |                             |                  |
|                  |przechowywaniem informacji o    |                             |                  |
|                  |podmiotach.                     |                             |                  |
|                  |                                |                             |                  |
+------------------+--------------------------------+-----------------------------+------------------+

Zmapowane ryzyka i sposoby ich przeciwdziałania
-----------------------------------------------

+-----------------+-----------------------------------------+----------------------------------------+
| Rozwiązanie     | Ryzyko                                  | Przeciwdziałanie                       |
+=================+=========================================+========================================+
|OpenStack/Murano |Analiza rozwiązania została opracowana na|- przeprowadzenie instalacji            |
|                 |podstawie opisu produktu i dostępnej     |  (weryfikacja opisanych funkcji)       |
|                 |dokumentacji. Bez weryfikacji opisanych  |- przygotowanie analizy jakości         |
|                 |funkcji — instalacji — nie jest możliwe  |                                        |
|                 |100 proc. potwierdzenie opisanych        |                                        |
|                 |funkcji.                                 |                                        |
|                 |                                         |                                        |
|                 |                                         |                                        |
+-----------------+-----------------------------------------+----------------------------------------+
|YaaS             |YaaS działa jako Software as a Service.  |Brak — rozwiązanie SaaS oznacza brak    |
|                 |                                         |możliwości rozbudowywanie aplikacji     |
|                 |                                         |przez zewnętrzne podmioty, co wyklucza  |
|                 |                                         |zastosowanie tego rozwiązania.          |
|                 |                                         |                                        |
+-----------------+-----------------------------------------+----------------------------------------+
|Kubernetes       |Analiza rozwiązania została opracowana na|- przeprowadzenie instalacji            |
|                 |podstawie opisu produktu i dostępnej     |  (weryfikacja opisanych funkcji)       |
+-----------------+dokumentacji. Bez weryfikacji opisanych  |- przygotowanie analizy jakości         |
|Docker Engine    |funkcji — instalacji — nie jest możliwe  |                                        |
|                 |100 proc. potwierdzenie opisanych        |                                        |
|                 |funkcji.                                 |                                        |
|                 |                                         |                                        |
|                 |                                         |                                        |
+-----------------+-----------------------------------------+----------------------------------------+
|carbon-appmgt    |Ze względu na to, że rozwiązania te mają |Należy przeprowadzić weryfikację        |
+-----------------+mało wymaganych funkcji marketplace,     |trudności ich integracji z wybranym     |
|Kong             |nakład pracy włożonej w ich dobudowanie  |systemem.                               |
|                 |może być niewspółmierny do korzyści      |                                        |
|                 |związanych z ich użyciem.                |                                        |
|                 |                                         |                                        |
+-----------------+-----------------------------------------+----------------------------------------+

.. _carbon-appmgt: https://github.com/wso2/carbon-appmgt
.. _Kong: https://github.com/Mashape/kong
.. _YaaS: https://market.yaas.io/beta
.. _OpenStack: https://www.openstack.org/software/
.. _Murano: https://wiki.openstack.org/wiki/Murano/ApplicationCatalog
.. _Docker Engine (swarm mode): https://docs.docker.com/engine/swarm/
.. _Kubernetes: https://kubernetes.io
.. _SAP Hybris Commerce as a Service: https://www.yaas.io/products/saphybris-commerce-as-a-service.html
